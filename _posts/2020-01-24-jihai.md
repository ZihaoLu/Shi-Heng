---
layout: post
title: 己亥詩存
description: 杞梓由來多樸斲，無因焰勢俛眉之。
cover_url: https://i.loli.net/2020/01/24/WD9SoUrfBwzh5XM.jpg
tag: Poem
---

**登安陽山**   
山雨纔逢日，桃林久待春。陰風侵赭壁，幽穴染緇塵。夸父終捐杖，麒麟多隱淪。逃秦非至計，天地老無仁。

**己亥雜詩步遊牧齋韻**   
丹宸輪奐厭囂紛，罪罟天氓世飽聞。海雨回飆龍劍化，馬羊稽首頌東君。

**別秦含章先生**   
時發含章逸眾賢，覃思新醖自天全。縱橫大化絕瞻部，捉月騎鯨共酒仙。

**集唐二首·其一**   
露壓桃花月滿宮（許渾），浮生不住葉隨風（王建）。朝開暮落煎人老（張碧），酒伴衰顏衹暫紅（白居易）。

**集唐二首·其二**   
樓倚靑雲殿瓦飛（盧汝弼），光風駘蕩發紅薇（權德輿）。而今花落游蜂去（韋莊），海上故山應自歸（徐夤）。

**時報**   
明時弘憲度，鵲報慶豐年。磨蟻銷瘟病，燔城滌逆邊。鬼方三戶盡，王土十烏懸。豈必嫌秦態，狼鷹滿地天。

**讀紐約時報步遊牧齋韻**   
韭圃磨刀剪卻春，殘荊斷柳兩橫陳。新來百雁江南地，歌舞熏風醉遠人。

**小雪**   
憶昔霜餘乍見春，文章大塊敢開陳。今逢封豕干雲日，詩祝蒼華蹇作人。

**自題**   
春秋廿六繭中絲，器業難酬事事遲。霧豹文成迷國日，高樓花近逆風枝。含歌竟夜人銷後，舉白朝天雨晦時。杞梓由來多樸斲，無因焰勢俛眉之。

&emsp;  
&emsp;  
Photo Source: Shi Heng

