---
layout: post
title: 辛丑吟稿
description: 抱璧當年猶向楚，吹竽此日競歌秦。
cover_url: https://s2.loli.net/2022/01/31/Zn7ErKMAWVvxsgb.jpg
tag: Poem
---

**春夜**   
夜步疏塵事，春聲轉物華。輕風稠細柳，澹月走梅花。玉斗龍光去，銀橋劫藥賒。寒英香透處，暗牖舊為家。

**觀《末代皇帝》依陳翠樓韻**   
旗幻城頭檻內身，一生分作幾回人。春深杜宇時沖漢，夢破槐安已帝秦。北寺筆精猶寂寞，西山樹老各沉淪。誑言禹迹無辛癸，劫赶紅羊土色新。

**浣溪沙·感懷用沈斜陽韻**   
靈雨輕雷夢舊遊，春衫回雪上層樓。飛觥濕月水天悠。  
紅瘦小園空抱影，灰寒心字枉凝眸。鏡中花霧鏡中愁。

**過桃源南路**   
去歲此門中，桃花映面紅。秖今人物化，松色冷東風。晉客安雞犬，秦灰誤俊雄。雲橫催日盡，鳥落覺山空。

**雷雨**   
皇風遠暢宇揚埃，九野芳菲忽半摧。鷲嶺三緘文未豹，琴臺一霎爨餘材。浮根有目濕慈雨，眾夢無明駭法雷。豈必低顔悲露電，塡塡下掃秕糠來。

**燕鶯**   
滿縣花明不覺寒，燕鶯綺語誓長歡。一般顔色情人眼，西子倏如東效看。

**夜坐**   
炎炎昏飲水，冷冷夜浮瓜。雨近重檐矮，燈移孤影斜。雲來無一字，鏡轉比雙花。不見竹林友，萍蓬各海涯。

**感時步潛山韻**   
遼天電掣水為塵，賴有孤雲慰羽鱗。抱璧當年猶向楚，吹竽此日競歌秦。家山萬里眠如故，素卷一燈辭倍新。隔海滄波搖古月，楹間夢枕武陵春。

**蝸角**   
蝸角功名信可哀，管城寸地起樓臺。竹林空效窮途淚，伊洛偏矜惟楚材。終古靑襟嘑蹴爾，於今紫蟒歟休哉。縱言帝力無何有，前度廠璫新又來。

**過飛雲閣**   
閣飛水闊羽鱗游，天養橫雲抹嶺頭。薪膽行藏三代序，煙波風月一蘭舟。幾多妙墨濯高浪，別有空堂續古愁。寒谷紅霾南渡日，再吟憶昔再登樓。

**原情**   
當時螢雪忘春深，也得山河在綠琴。誤起情絲天亦戲，終憐冷卻少年心。

&emsp;  
&emsp;  
Photo Source: Shi Heng

