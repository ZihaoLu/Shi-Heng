---
layout: post
title: 戊戌詩詞存稿
description: 江海故人長寂寂，金甌約法老迢迢。
cover_url: https://i.loli.net/2019/02/06/5c5ae40bae303.jpg
tag: Poem
---

**訪阿炳故居**   
山明靈雨後，水闊旅人憂。牖鎖茶鐺色，檐高五柳侯。朱梅探春早，松友竹聲幽。誰與踏滄海，吳歌擊巨流。

**訪隱歸製麵**   
竹馬心燈垂涕泗，靑梅入酒透柴扉。千帆歷歷何枝是，毋忘江湖共隱歸。

**訪光復門**   
風高寒綠水，天白寓秋毫。筆寂海寥闊，書迷道虐饕。引刀狂壯士，磨劍恣英豪。獨坐思千里，蕭然探九皋。

**仲春讀陳之藩憶胡適散文**   
靑歲才情殊紙貴，白頭壯志自扶搖。百年哀壑學陳俎，一盞寒松醉舜韶。江海故人長寂寂，金甌約法老迢迢。東風靈雨誰來和，南港夢楹摩紫霄。

**望海潮·早春憶校主匡仲謀**   
江南文藪，勾吳邦域，梁溪蕃孕光華。言議縹囊，工追越蠡，仲謀天下為家。烽火卷平沙，板蕩念童冠，書劍生涯。兵燹蓬萊，庠序歸老伴林鴉。  
九州代苦悲笳，蓋虎狼侈肆，卿相欹斜。心望志誠，神期警敏，兢兢垂訓長嗟。興廢若燈花，逝川裁萬化，寄意新芽。茂育金聲玉振，後俊酌流霞。

**望星空**   
江樓永夜八荒風，雲漢流光水若空。海客仙槎天末渡，飛橋靈鵲淚人逢。無燈桂魄憑誰照，入夢長庚載酒通。酌盡煙波棲幻世，歌隨棹槳忘西東。

**少年遊慢·鐘山懷古**   
憑高舒遠目，探勝靑嵐翠麓。雲淡梅山，螢流靈谷，揚淸馥。驚鹿荒榛走，倦翼繁花宿。觴詠幽情，六朝曲水修竹。  
日月行何速，龍虎風雷馳逐。玉樹歌殘，瓊花城破，添鵑哭。煙籠長江水，月滿秦淮瀆。鳳去臺空，殘垣老鴉枯木。

![image@2x](https://i.loli.net/2019/02/06/5c5ae40a5a66a.jpg){:.retina2x}

**水龍吟·遊管社山莊**   
玉煙珠雨飛流，水天萬頃連層岫。輕波古渡，疏籬舊苑，芙蕖競秀。蘸綠高帆，鬧紅仙舸，藕芳盈手。記吳舟欸乃，楚亭錯落，此間願，花長久。  
卻道人生浮謬，俟秋風、終歸一朽。塵埃野馬，蜉蝣朝暮，枯榮馳驟。魚去雁來，幸逢三二，鷺鷗盟友。正雲開，且問東山澹月，故知安否？

**紙船**   
契闊千山殊渺茫，生平一紙飽炎涼。斷蹤靑鳥不堪使，折骨素箋空自航。

**江城梅花引·江湖**   
驚雷駭電裂天門。欲翻盆，劇翻盆。對榻挑燈，漫話古今人。九萬摶風年少客，名與利，一宵宵、總誤身。  
誤身，誤身，堪斷魂。聊一嗔，付一樽。醉也醉也，醉不了、空度靑春。霜刃鋩頹，俠氣幸猶存。何日人間公義復，歸去也，釣江湖、忘世塵。

**遊惠山**   
黛巘登高時徙倚，漪瀾信步暫流連。晴光宛轉林生雨，野色鮮濃蕊臥煙。陽羨試茶雲液碎，惠山汲水月波圓。相逢莫論紅塵債，且酌人間第二泉。

**定風波·夜遊燕子磯望江**   
冷月吳山漾玉瀾，輕舟楚岸罄餘歡。水國蒼葭聞鐘晚，忘返，空江萬頃雁聲殘。  
雲鎖六朝雙闕遠，放眼，煙荒兩晉客衣單。良友萍流存斷簡，把盞，韶年電掣付迷川。

![image@2x](https://i.loli.net/2019/02/06/5c5ae407ee4a2.jpg){:.retina2x}

**高陽臺·讀鳧公所著人海微瀾**   
秋水長空，飛來夢筆，自然圖畫人間。弄月調風，一時不羨神仙。紅鸞星動山盟立，怎敵他、換改朱顏。更何堪，赤縣烽塵，變幻桑田。  
烏衣年少今何在，但魂迷楚驛，淚染吳箋。悲喜煙雲，錯鑄啼笑因緣。雕冰鏤玉成偏稗，記分明、劫火情天。莫思量，人海蒼茫，幾度微瀾。

**虞美人·秋思**   
霜凝桂落香難了，巷僻來人少。捲簾無語立西風，滿目樓臺蕪沒斷鴻中。  
螢窗舊侶今安在，容易韶光改。月寒吟袖暗添愁，魂夢長隨逝水付東流。

**古人造像·隱**   
絮飛雲影淡，花落馬蹄香。西嶺樵蘇卻，東隅禾黍忙。銅符充雅鼓，鐵券勒歌章。霜鬢斜陽裏，駕鴻歸帝鄉。

**古人造像·俠**   
白日沙橫道，朱門馬放狂。搢紳乖填市，閭里恚難張。一鞘靑虹破，百邪黃土涼。江平帆影迤，巷孺詠傳常。

**古人造像·士**   
鄙謀方述畢，君必下階堂。變滅機權事，縱橫險絕藏。飛棋隳萬甲，神算演千杭。安晏非君意，爭雄惟我長。

**古人造像·農**   
雁鶩晨浮水，羊牛晌力田。霞縈塘上樹，雀聽渡頭煙。惡吏徵戎甲，官倉泯熟年。獰雷無雨過，哀野祭榆錢。

**古人造像·工**   
釉變千峰翠，梭飛五采紗。梁棲王謝燕，鼎鑄漢唐葩。羅綺薄蠶戶，胭脂近侈家。良工無數賦，深色一叢花。

**古人造像·商**   
麻衫雙敝屣，饘粥佐粗茶。名刺無干贄，娛談有飲霞。珠盤明壟畝，妙說誕蓮花。令族何方住，河東巨室家。

**古人造像·巫**   
紅帳騰金焰，紫煙含玉聲。柔蓍分鼎祚，靈骨析兵爭。星鬢承霜露，火眸判燼萌。無端宣室召，虛位問長生。

**杯水**   
曾侍雲龍浴，又催煙樹綠。小爐歷劫燒，作此一杯玉。

&emsp;  
&emsp;  
Photo Source: Shi Heng

