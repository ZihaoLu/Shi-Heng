---
layout: post
title: 癸卯詩存
description: 丘墟天地失金穀，草木人心幷白頭。
cover_url: https://s2.loli.net/2024/02/11/qCoeTrJHP6puk5K.jpg
tag: Poem
---

**成山頭**   
浩氣嵐光集，成山天水分。龍吟三藏海，鶴夢五華雲。西去移人主，東來拜日君。玉京何近遠？興廢兩無聞。

**劉公島**   
癸卯年六月初四，余過劉公島，風帆競渡，遊人爭集，朱顔華髮，言笑宴宴。忽憶少時休暇每居外大父劉家，小院幽趣，花木葱蘢，二泉映月，餘音不絶。今斯人仙遊十載，昔之人面桃花，旋作兔葵燕麥，曲未改半分，而人多有不同。因題五十六字，用劉夢得玄都觀韻。

玉浪銀帆鷗往來，松聲疑喚海雲回。劉公島上桑千樹，盡是劉公去後栽。

督府蕭然鎖綠苔，桑田三變海天開。劉公松下不知處，惟見劉娘攜我來。

**蓬萊閣**   
何處是蓬萊？鴻蒙蜃氣開。燭龍蒸碧海，水虎鏤金臺。邀月泠如許，御風呼快哉。閣成仙者散，槐下遣餘哀。

蓬島幾冥冥？雲臺粲列星。清新天下白，俊逸海東靑。秦火盈三史，隋宮遠九經。上陽無兔藥，搖扇冷銀屛。

**蟻夢**   
蘧蘧栩栩壑藏舟，偶放神光上斗牛。側目時情妨對酒，斜陽物態罷登樓。丘墟天地失金穀，草木人心幷白頭。蟻夢三千珠履客，魚腸請劍入幽州。

&emsp;  
&emsp;  
Photo Source: Shi Heng

